Včera som konečne dokončil prípadovú štúdiu, na ktorej vám chcem prezentovať schopnosti a možnosti nového Raspberry Pi Pico W. O čom to celé bude? Taký klasický worflow/ETL, kde najprv údaje stiahnem, potom ich spracujem a nakoniec ich zasa niekam pošlem. Konkrétne bude vyzerať takto:
0. najprv si pripravíme prostredie - editor Thonny a nahráme firmvér do mikrokontroléra
1. hneď potom sa pripojíme k WiFi AP pomocou WiFi modulu, ktorý sa na doske nachádza
2. potom pomocou HTTP protokolu ukradneme údaje o aktuálnom počasí
3. potom pomocou HTTP protokolu tieto údaje pošleme do služby Adafruit IO, ktorá nám umožní tieto údaje uchovávať, vizualizovať a vytvárať rozličné dashboard-y
4. následne si ukážeme, že údaje o počasí vieme do služby Adafruit IO poslať aj pomocou protokolu MQTT, až na to, že modul pre podporu tohto protokolu potrebujeme do mikrokontroléra nahrať ručne, pretože ho základný firmvér neobsahuje
5. sťahovanie a publikovanie údajov budeme vykonávať v pravidelných intervaloch, k čomu nám pomôžu časovače
6. a ako bonus navyše vytvorím jednoduchý dekorátor, ktorý rozsvieti LED diódu na doske vždy, keď sa začne sťahovanie a publikovanie údajov do služby Adafruit IO
Aby ste mali lepšiu predstavu, ako bude vyzerať výsledok, môžete sa pozrieť na živú vizualizáciu zozbieraných dát počas tvorby prípadovej štúdie na službe Adafruit IO. Vizualizáciu nájdete na tejto linke: https://io.adafruit.com/bletvaska/feeds/weather.temp. Nové záznamy stále pribúdajú podľa toho, či je Pico zapnuté alebo nie.
Popri tom vám ukážem jeden z možných spôsobov, ako si spravovať konfiguráciu (nie len) na mikrokontroléri.
Zabudol som ešte na niečo? Ak máte nejaký tajný tip, že čo by ste ešte chceli vidieť, napíšte do komentárov. Rozhodne sa ale máte na čo tešiť!
